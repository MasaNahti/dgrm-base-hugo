---
title: "Koroška, njihova srčna stvar" 
date: 2018-02-18T11:25:05-04:00
featured_image: "/images/dogodki/2018-02-18_gg/gorenjski-glas-2018_01.jpg"
draft: false
summary: "Letos mineva sto let od začetka bojev za našo severno mejo. Začel jih je general Rudolf
Maister, z njim pa so šli v boj številni slovenski fantje in možje, utrujeni od komaj
končane vojne. Med bojevniki so bili tudi Gorenjci. O njih, o njihovem pogumu in
domoljubju ter o vlogi Ljubelja je pripovedoval upokojeni brigadir Slovenske vojske
Janez Kavar iz Križev."
---

**Letos mineva sto let od začetka bojev za našo severno mejo. Začel jih je general Rudolf
Maister, z njim pa so šli v boj številni slovenski fantje in možje, utrujeni od komaj
končane vojne. Med bojevniki so bili tudi Gorenjci. O njih, o njihovem pogumu in
domoljubju ter o vlogi Ljubelja je pripovedoval upokojeni brigadir Slovenske vojske
Janez Kavar iz Križev.**

![](/images/dogodki/2018-02-18_gg/gorenjski-glas-2018_01.jpg "Brigadir Janez Kavar")
*Brigadir Janez Kavar: Letošnja obletnica začetka bojev za severno mejo je priložnost, da
Lojzetu Udetu in tržiškim prostovoljcem postavimo v Križah ali v Tržiču primeren pomnik. Pri
tem bi lahko sodelovale tudi veteranske organizacije.* **Foto: Gorazd Kavčič**

Leta 1918 in 1919 ni šlo le za boj za severno mejo, ampak tudi za zahodno. To pozabljamo.
Italijani so postali zelo agresivni in so segali po naši zemlji in zaveznike prepričevali, da
železnica med Trstom in Srednjo Evropo ne sme potekati po jugoslovanskem ozemlju. To bi
pomenilo, da bi postal jeseniški trikotnik od Radovljice in Bleda italijanski. Na našo stran so
silili po grebenu Karavank, vendar so jih Maistrovi prostovoljci in odred jugoslovanske vojske
pod poveljstvom Sava Tripkoviča pognali nazaj. Tu je igrala pomembno vlogo alpska četa, ki ji
je poveljeval Rudolf Badjura, med poveljniki pa je bil tudi domačin iz Podkorena Karel Šefman.
Žal so se poti izvrstnih častnikov Badjure in Šefmana razšle, je povedal Janez Kavar.

»Naj povem, da nisem zgodovinar, ampak vojak, zato je moja interpretacija teh dogodkov bolj
vojaška kot pa politična in zgodovinska,« je povedal brigadir Slovenske vojske Janez Kavar. Z
njegovo sodbo o njem samem ne soglašam. Janez zna vojaške dogodke iz naše zgodovine
postaviti v realne, tudi v politične okoliščine časa, v katerem so se zgodili, in jim dati celovitejši
pomen. Večletno vojaško izobraževanje in službovanje v tujini mu je razširilo pogled in
omogočilo dostop do literature, ki je doma ni na voljo.

Med domoljubnimi, narodnoobrambnimi dejanji slovenskega naroda daje Kavar posebno
spoštovanje bojem in borcem za našo severno mejo pred sto leti, konec leta 1918 in v prvi
polovici leta 1919. Ta naj bi bila z grebena Karavank pomaknjena severneje k reki Dravi in
Celovcu in bi se tako slovensko naselitveno in jezikovno področje na Koroškem združilo s
Slovenci v tedanji Jugoslaviji oziroma Sloveniji v okviru te države. »General Rudolf Maister je
zelo uspešno obranil del slovenskega ozemlja, ki bi verjetno padel v nemške roke. Glavnina teh
dogodkov je bila res skoncentrirana na Maribor in okolico, ker je bilo tam najmočnejše nemško
jedro, vendar se boji za severno mejo niso bili samo tam, ampak tudi na Gorenjskem. Sila
pomembne stvari so se dogajale na območju Karavank in v zahodnem delu Koroške. Z
vojaškega vidika sta bili tudi za generala Maistra na tem območju pomembni dve strateški
točki: mejni prehod Ljubelj in železniški predor Podrožca. Vloga Gorenjske in Gorenjcev v
bojih za severno mejo je premalo znana ali zamolčana, pa tudi Gorenjci sami je ne znamo
dovolj poudariti,« pravi brigadir Kavar.

**Boji za Ljubelj**
Gorski prelaz Ljubelj, ki je med tremi karavanškimi prelazi (Korensko sedlo, Ljubelj in
Jezersko) v vojaškem oziru najbolj prehoden, je bil v središču boja za severno mejo na
Gorenjskem.  

»Ima izredno strateško vlogo in zgodovinski primeri to dokazujejo. Če potegnemo premico od
najbolj severne točke jadranskega morja do centra Evrope, gre črta preko Ljubelja. Poznamo
opise Ljubelja še iz časov pred Valvazorjem. Vemo, kdo vse je potoval preko njega. Kakšne silne
vojske, kako pomembni posamezniki. Turki so vztrajno silili preko Ljubelja in Jezerskega, pa
jim ni uspelo. Na Ljubelju, preko katerega so hoteli Francozi na Koroško, se je 10. septembra
leta 1813 odigrala ključna bitka med Napoleonovo vojsko in Koroško deželno brambo, v kateri
so bili Francozi kljub številčni premoči poraženi in vrženi v okolico Kranja, Šenčurja in
Mengša. Ta poraz je bil začetek konca Ilirskih provinc. Preko Ljubelja je Hitler načrtoval
najkrajšo cestno povezavo z Jadranskim morjem in ukazal gradnjo predora. Zanimiva je
zgodba, opisana v knjigi Stephena Esratija *Tovariši, maščujte nas*, po kateri naj bi zavezniki
načrtovali zasutje predora, da bi po končani vojni preprečili nemški umik na Koroško. Ljubelj
je odigral svojo vlogo tudi v slovenski osamosvojitveni vojni,« pove Janez Kavar.

**Pogum Udeta in tovarišev**
Zato ni presenečenje, da je bil Ljubelj že po razpadu avstro-ogrske monarhije jeseni leta 1918
ključna točka gorenjskega dela bojev za severno mejo za slovensko kot tudi za koroško nemško
stran.

»Po nekaterih podatkih so pripadniki nemške vojaške formacije Volkswehr že 29. oktobra leta
1918 zasedli Ljubelj. Novica o tem je prišla v Tržič, ki je bil takrat precej nemškutarsko mesto.
Ključno vlogo pri razpletu zgodbe je prevzel kriški oziroma tržiški rojak Lojze Ude, pravnik in
zgodovinar, ki je kot nadporočnik služil v slovitem 2. gorskem strelskem polku, ki je bil v
avstro-ogrski vojski najbolj slovenska enota z okrog 80 odstotki vojakov slovenske narodnosti.
Pri poveljevanju so uporabljali tudi slovenščino. Vojaki so bili izredno srboriti in pogumni in
so se v Coidroipu v Italiji celo dvakrat uprli. Lojze Ude, ki pri tržiških nemškutarjih zaradi
domoljubja in hvaljenja majniške deklaracije ni bil preveč dobro zapisan, je konec oktobra
prišel na krajši dopust v Tržič. Ko je še v uniformi avstro-ogrske vojske stal na pragu hiše na
Koroški cesti proti Cimpru, je peljal mimo kmet iz Svete Ane poln voz hlodov in med vrati
stoječemu Udetu zabrusil: Vi tukaj postopate, na Ljubelju so pa Nemci. Ude je v svojih
spominih zapisal: Tukaj, na tem pragu sem se odločil. V tem trenutku je treba narediti nekaj
častnega,« pravi o trenutku Udetove odločitve Janez Kavar. »Ude je odšel na okrožno
poveljstvo narodne straže, v kateri so bili znani tržiški obrtniki, posestniki in drugi slovensko
zavedni meščani. Tako je prva tržiška skupina borcev prostovoljcev za severno mejo pod
poveljstvom Lojzeta Udeta odšla proti Ljubelju 14. novembra leta 1918. Takrat se je tudi
narodna vlada v Ljubljani odločila za resnejšo obrambo Koroške in za vojaškega poveljnika
zahodne Koroške določila stotnika Alfreda Lavriča, ki je tudi novačil prostovoljce. Obe skupini,
ne vedoč druga za drugo, sta se na Ljubelju srečali in pognali 34 nemških vojakov v beg proti
Brodem v ljubeljski dolini. Udetova skupina jim je sledila in sproženih je bilo nekaj strelov.
Nemško zgodovinopisje šteje te strele za prve v bojih za Koroško. Tržiški in Lavričevi
prostovoljci so zasedli tudi Borovlje,« opisuje prve boje za Ljubelj Janez Kavar.

Boji za severno mejo so se nadaljevali in gorenjski bojevniki, še posebej Tržičani, ki so
sodelovali v njih, so častno opravili svojo dolžnost. Varovali so Ljubelj in osvajali južni del
zahodne Koroške. »Treba je upoštevati, da so bili to fantje, ki so se komaj rešili vojne in so bili
siti vojskovanja, pa so vztrajali,« pove Janez Kavar. Bili so fantje in možje, ki jim je bila
Koroška srčna stvar! V ofenzive se je vedno bolj vključevala tudi vojska Kraljevine Srbov,
Hrvatov in Slovencev in v tretji ofenzivi maja 1919 tudi zasedla Koroško vključno s Celovcem!
Konec junija tega leta je bilo bojev konec, 10. septembra je bila podpisana mirovna pogodba v
St. Germainu. Veljati je začela 16. julija 1920. Jugoslovanska vojska se je morala umakniti.
Orožje je utihnilo. Nadomestila ga je politika in južni del Koroške je po plebiscitu 10. oktobra
leta 1920 postal in ostal avstrijski.

»Lojze Ude je imel izgubo Koroške za največjo nesrečo v svojem življenju. Kot zaveden
Slovenec in prepričan domoljub tega ni prebolel. Mejni kamen na vrhu Ljubelja je bil zanj
nagrobnik za izgubljeno Koroško,« je o velikem bojevniku in narodnjaku povedal Janez Kavar.

*Besedilo je bilo objavljeno na spletni strani Gorenjskega glasa v nedeljo, 18. februarja 2018 16:52 v kategoriji CG Plus. Avtor besedila: Jože Košnjek.*