---
title: "Strokovna ekskurzija DGRM Kranj v Kamnik, v Mengeš, na Unec in v Rakek" 
date: 2025-11-29T10:00:00
featured_image: "/images/dogodki/2025-10-18_ekskurzija/2025-10-18_ekskurzija_1.jpg"
draft: false
description: "Društvo general Rudolf Maister Kranj je letos 12. oktobra organiziralo strokovno ekskurzijo v Kamnik, v Mengeš, na Unec in v Rakek ..."
summary: "Društvo general Rudolf Maister Kranj je tudi letos za svoje člane organiziralo strokovno ekskurzijo, tokrat 18. oktobra v Kamnik in Mengeš ter na Unec in v Rakek ..."
---

Društvo general Rudolf Maister Kranj je tudi letos za svoje člane organiziralo strokovno ekskurzijo, tokrat 18. oktobra v Kamnik in Mengeš ter na Unec in v Rakek. Zgodaj zjutraj tega dne se je dvajset članov društva zbralo na zbornem mestu pred Supernovo na Primskovem in z avtobusom zapeljalo do Kamnika. 

Na avtobusni postaji nas je pozdravil strokovni vodja ekskurzije v Kamniku in Mengšu  Jože Berlec, predsednik Društva general Maister Kamnik.  

Najprej smo si ogledali spomenik  generala Rudolfa Maistra Vojanova na Trgu talcev v središču mesta. Celopostavni kip, ki ga je izdelal akademski kipar Anton Sigulin, je bil prvi spomenik, posvečen pesniku in generalu Rudolfu Maistru na slovenskem. Kip so odkrili na velikem slavju Maistrovih borcev 25. oktobra 1970. Odkritju spomenika so prisostvovali številni njegovi borci prostovoljci in njegovi občudovalci iz vse Slovenije. Ocenjujejo, da se je na tem dogodku tedaj zbralo okoli 10.000 ljudi. Častnemu predsedstvu odbora za postavitev spomenika je predsedoval Franc Leskošek Luka, nekdanji borec prostovoljec za severno mejo 1918/19, v drugi svetovni vojni pomemben partizan in po njej visok slovenski funkcionar. 

Nato smo se peš odpravili do rojstne hiše Rudolfa Maistra na Šutni. V njej  se je rodil 29. marca 1874. Na ta dan Kamnik praznuje občinski praznik. Na njegovi rojstni hiši je spominska plošča iz leta 1938, tik pred glavnim vhodom pa je visoka generalova silhueta. V delno obnovljeni Maistrovi rojstni hiši je bil 23. novembra 2013 kot enota Medobčinskega muzeja Kamnik odprt Maistrov muzej s stalno razstavo, ki prikazuje razgibano zgodbo njegovega življenja in dela. Vsebino razstave ter življenje in delo Rudolfa Maistra nam je v enournem predavanju nazorno predstavila Alenka Juvan, strokovna sodelavka v tem muzeju. 

Po ogledu Maistrovega spomenika in muzeja v Kamniku smo se zapeljali do Mengša. Maistrovi so se po podatkih iz mrliške knjige župnije Mengeš vanj preselili v letu 1876. Tega leta je umrl Rudolfov brat Artur. Kot najemniki so do leta 1883 živeli v  hiši, ki se ji je po domače reklo pri Gabru, v Velikem Mengšu 70. Ta hiša še stoji in je tudi spomeniško zaščitena. Streha na njej je nekoliko spremenjena, lepo pa je ohranjen vhodni portal z inicialkama enega od lastnikov ter letnico hiše 1872. Po ogledu hiše in spominske plošče na njej smo se peš odpravili proti pokopališču. V mežnariji, ki še danes stoji ob župnijski cerkvi sv. Mihaela, je Maister leta 1880 začel hoditi v osnovno šolo. Na mengeškem pokopališču nam nagrobna plošča sporoča, da tu počivajo oče Franc Maister (1826–1887), ki je umrl v Kranju, ter Rudolfova starejša brata Artur (1868–1876) in Ernest (1870–1897). Ernest je umrl na Rakeku, na nagrobniku v Mengšu pa ima napačno zapisano letnico rojstva (1871). 

Iz Mengša smo pot nadaljevali preko Ljubljane po avtocesti proti Uncu. Pred gasilskim domom na Uncu, pred katerim je doprsni kip Rudolfa Maistra, delo  akademskega kiparja Nikolaja Pirnata, ki so ga odkrili leta 1995, so nas ob dogovorjeni uri pričakali  predsednik Notranjskega domoljubnega društva general Maister Unec David Kavčič in nekaj članov tega društva. Najprej  smo se sprehodili do novega objekta, kjer je bila nekoč Maistrova hiša oziroma Sebenikarjevo posestvo. 

Matilda Tomšič, sestra Maistrove mame, se je leta 1875 poročila z Lovrom Sebenikarjem, od leta 1880 poštnim uradnikom in lastnikom restavracije v Rakeku. Rudolf je kot otrok z mamo in starejšim  bratom Ernestom pogosto prihajal v Rakek na obisk k Sebenikarjevima. Brat Ernest je leta 1987 v Rakeku umrl za jetiko. Leta 1903 sta Sebenikarjeva kupila posestvo na Uncu. Tu je Rudolf pogosto obiskoval teto Matildo in njenega moža Lovra, ki je bil njegov skrbnik po zgodnji očetovi smrti. V Sebenikarjevi hiši je postavil svojo knjižnico, urejal zbirko starih listin ter pisal poezijo. V zrelih letih je Rudolf Maister s svojo družino pogosto preživljal počitnice na Uncu in tu 26. julija 1934 umrl. Po njegovi smrti sta Sebenikarjevo posestvo podedovala sinova Hrvoj in Borut. Na prvotni hiši so že leta 1969 postavili spominsko ploščo. Kasneje so dediči posestvo s hišo prodali Kovinski industriji Unec. Ta je staro Sebenikarjevo hišo leta 1989 podrla in na njenih temeljih zgradila novo, podobno stari. V novi hiši, ki so jo zgradili leta 1990, danes deluje razvojno-poslovni center. Na vhodu v stavbo je bila leta 2024 nameščena spominska plošča z napisom in mozaikom z Maistrovo podobo. Po ogledu zunanjosti in spominske plošče na novi stavbi smo odšli v gasilski dom. Tu je v Maistrovi dvorani v prvem nadstropju postavljena velika stalna razstavo o življenju in delu Rudolfa Maistra, za naš obisk pa je društvo postavilo tudi mobilno razstavo z naslovom »Rakek in Unec generala Rudolfa Maistra drugi, a vendar pravi dom«. Razstavo nam je podrobno predstavil njen avtor Franc Perko, mag. gozd. ved in član društva. Po ogledu razstav so nas prijazni gostitelji tudi pogostili s kavo, napitki in pecivom. 

Oglede na Uncu smo nadaljevali in končali z obiskom bližnjega pokopališča, na katerem je grob Maistrove mame Franje, ki se je kot vdova preselila na Unec, ter njene sestre Matilda Sebenikar, njenega moža Lovra in njunega edinega sina Adolfa, ki jima je še kot otrok umrl. 

Gostiteljem na Uncu smo se na koncu zahvalili za gostoljuben sprejem ter  predstavitve posameznih objektov in vsebin ter pot nadaljevali v Rakek. 

V Rakeku smo si najprej ogledali Plečnikovo župnijsko cerkev, ki nam jo je lepo  predstavil župnik Janez Šket. 
Povedal nam je, da je bil Rakek v prvi polovici 19. stoletja precej nepomemben kraj. Gruča hiš se je večinoma stiskala okoli takratne Cerkve sv. Urha. Župnijska cerkev Srca Jezusovega je ena izmed manj poznanih prezidav znanega slovenskega arhitekta Jožeta Plečnika. Naraščajoče prebivalstvo Rakeka si je najprej postavilo leseno cerkev, leta 1581 pa so zgradili zidano cerkev, ki so jo poimenovali Cerkev sv. Urha. Zaradi namere po ustanovitvi samostojne župnije so želeli to cerkev povečati. Leta 1934 so ustanovili odbor za zidanje nove cerkve. Načrte zanjo jim je predstavil  arhitekt Jože Valenčič, asistent Jožeta Plečnika. Staro cerkev so po teh načrtih vključili v novo. Postavljena je pravokotno na os nove cerkve. Današnja leva stranska kapela je bil nekdaj prezbiterij, današnji pevski kor pa je nad nekdanjo cerkveno ladjo. Stari zvonik stoji na desni strani cerkvene ladje. Novo cerkev so poimenovali Cerkev Srca Jezusovega v Rakeku. Posvečena je bila 30. oktobra 1938. Današnja cerkev se zaključuje z apsido, ki je okrašena s fresko Srca Jezusovega. Fresko je naslikal prof. Mirko Šubic leta 1944. 

Poleg Plečnikove cerkve smo si na pokopališču ogledali tudi grobnico družine Žagar, ki sodi med najbolj monumentalne primere Plečnikove pokopališke arhitekture. Grobnico družine Žagar, ki so bili lesni veletrgovci in so v Rakeku imeli parno žago, je dala zgraditi Tonca Kobi za svojega moža Franja Žagarja. Nastala je po Plečnikovih načrtih med leti 1930 in 1932. Toncin brat, Ferdinand, jezuit, in Jože Plečnik sta bila prijatelja. Jože Plečnik je menda sam bdel nad izvedbo grobnice. Leta 1930 si je osebno v Rakeku tudi ogledal, kako napredujejo dela. Grobnica ima obliko slavoloka in je narejena iz kamnitih blokov. Spodaj ima na obeh straneh grobne prostore.

Z ogledom grobnice družine Žagar smo končali vsebinski del ekskurzije. Odpeljali smo se v gostišče in picerijo En Krajcar v Podskrajniku na druženje in pozno kosilo. Zgodaj zvečer smo se vrnili v Kranj, obogateni z novimi spoznanji o Rudolfu Maistru, o njegovi družini in o drugih njegovih bližnjih. 

![](/images/dogodki/2025-10-18_ekskurzija/2025-10-18_ekskurzija_1.jpg " ")  
Celopostavni kip Rudolfa Maistra na Trgu talcev v Kamniku, delo akademskega kiparja Antona Sigulina

![](/images/dogodki/2025-10-18_ekskurzija/2025-10-18_ekskurzija_2.jpg " ")  
Maistrova rojstna hiša in Maistrov muzej na Šutni v Kamniku

![](/images/dogodki/2025-10-18_ekskurzija/2025-10-18_ekskurzija_3.jpg " ")  
Maistrova hiša v Mengšu

![](/images/dogodki/2025-10-18_ekskurzija/2025-10-18_ekskurzija_4.jpg " ")  
Grob očeta Franca ter bratov Arturja in Ernesta na pokopališču v Mengšu

![](/images/dogodki/2025-10-18_ekskurzija/2025-10-18_ekskurzija_5.jpg " ")  
Doprsni kip akademskega kiparja Nikolaja Pirnata pred gasilskim domom na Uncu

![](/images/dogodki/2025-10-18_ekskurzija/2025-10-18_ekskurzija_6.jpg " ")  
Nova hiša, podobna stari Sebenikarjevi na Uncu s spominsko ploščo z Maistrovo podobo

![](/images/dogodki/2025-10-18_ekskurzija/2025-10-18_ekskurzija_7.jpg " ")  
Ogled stalne razstave o Rudolfu Maistru in nove mobilne razstave »Rakek in Unec generala Rudolfa Maistra drugi, a vendar pravi dom« v Gasilskem domu na Uncu.

![](/images/dogodki/2025-10-18_ekskurzija/2025-10-18_ekskurzija_8.jpg " ")
Grob Matilde in Lovra Sebenikar ter Frančiške Maister na pokopališču na Uncu

![](/images/dogodki/2025-10-18_ekskurzija/2025-10-18_ekskurzija_9.jpg " ")
Plečnikova župnijska cerkev Srca Jezusovega v Rakeku

![](/images/dogodki/2025-10-18_ekskurzija/2025-10-18_ekskurzija_10.jpg " ")
Plečnikova monumentalna grobnica družine Žagar na pokopališču na Rakeku

![](/images/dogodki/2025-10-18_ekskurzija/2025-10-18_ekskurzija_11.jpg " ")
Druženje in pozno kosilo po končani strokovni ekskurziji v gostišču in piceriji En Krajcar v Podskrajniku