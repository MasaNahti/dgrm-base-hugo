---
title: "Proslava za državni praznik dan Rudolfa Maistra" 
date: 2025-11-29T12:00:00
featured_image: "/images/dogodki/2025-11-21_proslava/2025-11-21_proslava_naslovna.jpg"
draft: false
description: "Društvo general Rudolf Maister Kranj (DGRM Kranj) - Proslava za državni praznik dan Rudolfa Maistra"
summary: "Od leta 2005 v Sloveniji 23. novembra praznujemo državni praznik, dan Rudolfa Maistra. Na ta dan je  general Rudolf Maister s svojo vojsko razorožil nemško varnostno stražo in prevzel vojaško oblast v Mariboru ..."
---

23\. novembra v Sloveniji od leta 2005 praznujemo državni praznik, dan Rudolfa Maistra. Na ta dan je  general Rudolf Maister s svojo vojsko razorožil nemško varnostno stražo in prevzel vojaško oblast v Mariboru. 

Pred državnim praznikom, dnevom Rudolfa Maistra, smo Mestna občina Kranj, Gimnazija Kranj in Društvo general Rudolf Maister Kranj letos 21. novembra pripravili proslavo na Maistrovem trgu v Kranju.

Program proslave je povezovala Ajda Pivk, dijakinja Gimnazije Kranj, ki je pozdravila je predstavnike občine, člane društva, profesorje in dijake Gimnazije Kranj in druge prisotne na proslavi ob dnevu Rudolfa Maistra. Poudarila je, da je bil Rudolf Maister velik domoljub, branitelj slovenske severne meje, pesnik, slikar, zbiratelj slovenskih knjig in vsestranski podpornik kulturnega ustvarjanja.

Lovorov venec MO Kranj in DGRM Kranj sta na začetku proslave na doprsni kip generala Maistra položila podžupanja MO Kranj Manja Zorko in predsednik DGRM Kranj Roman Nahtigal. 

Po položitvi venca je povezovalka prisotne najprej spomnila, da je general Maister zaslužen, da so Maribor, Južna Štajerska in del Koroške danes slovenski. Dejala je, da smo lahko  ponosni, da je Rudolf Maister nekaj svojih mladih let preživel na Gorenjskem. Rojen je bil v Kamniku, kjer je preživel zgodnje otroštvo, osnovno šolo obiskoval v Mengšu, v Kranju pa nižjo gimnazijo. Na gimnaziji je v 4. letniku ustanovil in urejal rokopisni dijaški list »Internos« (Med nami). Svoja pesniška čustva je izpovedoval pod psevdonimom Vojánov. Kasneje je napisal dve pesniški zbirki Poezije in Kitica mojih. Bil je sodobnik Župančiča, Ketteja in Murna ter izredni član Zadruge, v kateri se je srečevala ljubljanska četverica moderne. Po navedbah njegovih biografov naj bi vse življenje ohranil tudi gorenjsko narečje. 

Govornik na proslavi je bil ravnatelj Gimnazije Kranj Aljoša Brlogar, ki je predstavil življenjsko pot Rudolfa Maistra in njegov neizbrisen pomen za naš narod in državo. 

V kulturnem programu so z recitacijama in z glasbenima točkama nastopili dijaki Gimnazije Kranj.

Dijakinja Zoja Šumrada je najprej recitirala Maistrovo hvalnico slovenski zemlji, pesem Slovenske gorice, ki je mnogo več kot le slikovita razglednica. V njej se prepletajo narodna zavest, pokrajinski ponos in zgodovinski spomin. 

Skladbo Johanna Sebastiana Bacha je potem na klasično kitaro zaigral Jakob Križaj.
 
Dijakinja Pia Zelnik je za letošnjo proslavo napisala in recitirala pesem o Maistru.

Za zaključek kulturnega programa je venček Avsenikovih pesmi Prelepa Gorenjska, Slovenija odkod lepote tvoje in Na Golici zaigral na harmoniko dijak Jaka Selan. 

Povezovalka je proslavo zaključila z besedami:

»Rudolf Maister nam je s svojim zgledom, življenjem in ustvarjanjem pustil zapuščino, ki jo moramo negovati. V duhu njegovega poguma in ljubezni do domovine vam želim lep preostanek dneva. Vabljeni na proslavo spet prihodnje leto!«

![](/images/dogodki/2025-11-21_proslava/2025-11-21_proslava_1.jpg " ")
Proslave so se udeležili predstavniki MO Kranj, člani društva DGRM Kranj, profesorji in dijaki Gimnazije Kranj in drugi občani 

![](/images/dogodki/2025-11-21_proslava/2025-11-21_proslava_2.jpg " ")
Lovorov venec MO Kranj in DGRM Kranj

![](/images/dogodki/2025-11-21_proslava/2025-11-21_proslava_3.jpg " ")
Program proslave je povezovala dijakinja Gimnazije Kranj Ajda Pivk

![](/images/dogodki/2025-11-21_proslava/2025-11-21_proslava_4.jpg " ")
Lovorov venec sta na doprsni kip generala Maistra položila podžupanja MO Kranj Manja Zorko in predsednik DGRM Kranj Roman Nahtigal

![](/images/dogodki/2025-11-21_proslava/2025-11-21_proslava_5.jpg " ")
Govornik na proslavi je bil ravnatelj Gimnazije Kranj Aljoša Brlogar

![](/images/dogodki/2025-11-21_proslava/2025-11-21_proslava_6.jpg " ")
Udeleženci proslave so z zanimanjem prisluhnili govorniku na proslavi in izvajalcem kulturnega programa

![](/images/dogodki/2025-11-21_proslava/2025-11-21_proslava_7.jpg " ")
Dijakinja Zoja Šumrada je recitirala Maistrovo hvalnico slovenski zemlji, pesem Slovenske gorice

![](/images/dogodki/2025-11-21_proslava/2025-11-21_proslava_8.jpg " ")
Dijak Jakob Križaj je na klasično kitaro zaigral skladbo Johanna Sebastiana Bacha

![](/images/dogodki/2025-11-21_proslava/2025-11-21_proslava_9.jpg " ")
Publika je z zanimanjem poslušala recitaciji in glasbene točke 

![](/images/dogodki/2025-11-21_proslava/2025-11-21_proslava_10.jpg " ")
Za letošnjo proslavo je pesem o Maistru napisala in recitirala dijakinja Pia Zelnik

![](/images/dogodki/2025-11-21_proslava/2025-11-21_proslava_11.jpg " ")
Venček treh Avsenikovih pesmi je na harmoniko zaigral dijak Jaka Selan

![](/images/dogodki/2025-11-21_proslava/2025-11-21_proslava_12.jpg " ")
Publiki so se na koncu predstavili vsi nastopajoči