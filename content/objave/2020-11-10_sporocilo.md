---
title: "Sporočilo članicam in članom Društva general Rudolf Maister Kranj" 
date: 2020-11-10T11:25:05-04:00
draft: false
summary: " "
---

Spoštovani!

Potek dogodkov zaradi epidemije koronavirusa v letošnjem letu ni bil naklonjen delu in aktivnostim našega društva. Naloge, ki smo jih predvideli v letošnjem načrtu smo, samo delno uresničili. Že v marcu smo zaradi zdravstvenih omejitev odložili že sklicano letno skupščino društva, v naslednjih mesecih pa tudi nismo izvedli predvidenih javnih predavanj in okrogle mize na tematiko 100. obletnice bojev Maistrovih borcev za severno mejo. Izpadle so tudi nekatere javne promocijske aktivnosi ob lanskoletni izdaji naše knjige *Stražarji Karavank*, ki jo je društvo namenilo pomembnemu jubileju stote obletnice.

Naloga, ki nas kljub omejitvam letos zaposluje, pa je popis Maistrovih borcev iz let 1918-1919 za nekdanjo občino Kranj, ki je pred zaključkom. Upravni in nadzorni odbor društva sta se kljub omejitvam letos sestala na treh delovnih sejah, kjer sta ocenjevala nastale razmere in sprejela nekatere ukrepe. Med pomembnimi sklepi je postavitev SPLETNE STRANI Društva GRM Kranj, da bo omogočena preglednejša informatika in komunikacija tako v društvu kot izven njega.

Glede na stanje, ko se ukrepi zaradi koronavirusa še vedno nadaljujejo in celo zaostrujejo, tudi državnega praznika - dneva Rudolfa Maistra 23. novembra, ne bomo počastili s proslavo kot običajno. Letošnji DAN RUDOLFA MAISTRA bomo počastili tako, da bo delegacija Društva GRM Kranj in MO Kranj položila venec k spomeniku Rudolfa Maistra na Maistrovem trgu v Kranju.

Predvidevamo, da varnostno-zdravstveni ukrepi in omejitve v državi ne bodo trajale v nedogled. Prav verjetno bo sedanji čas za Slovenijo in Slovence pomenil novo preizkušnjo, da se bomo v bodoče obnašali bolj domoljubno kot v zadnjih 30 letih. Prav v vlogi spodbujanja pravega domoljubja v državi in med državljani bo delovanje našega društva tudi v prihodnje.

Vse članice in člane društva vabim, da zamujeno v letošnjem letu nadomestimo kasneje. Sedaj in v prihodnjem času pa vsem želim predvsem zdravja ter optimističen pogled na stanje v državi in svetu.


Društvo GRM Kranj  
Mag. Janez Tavčar