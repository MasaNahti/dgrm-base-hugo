---
title: "Knjižnica Kranjska Gora – predavanje in odprtje razstave z naslovom »… in tako je najlepši košček sveta ostal slovenski!: Karel Šefman in branitelji jeseniškega trikotnika«" 
date: 2025-11-29T11:00:00
featured_image: "/images/dogodki/2025-11-07_kranjska_gora/2025-11-07_kranjska_gora_naslovna.jpg"
draft: false
description: "Društvo general Rudolf Maister Kranj (DGRM Kranj) - Knjižnica Kranjska Gora – predavanje in odprtje razstave z naslovom »… in tako je najlepši košček sveta ostal slovenski!: Karel Šefman in branitelji jeseniškega trikotnika«"
summary: "V petek, 7. novembra zvečer je bilo pred polno knjižnico v Kranjski gori predavanje in odprtje razstave z naslovom »… in tako je najlepši košček sveta ostal slovenski!: Karel Šefman in branitelji jeseniškega trikotnika«. ..."
---

V petek, 7. novembra zvečer je bilo pred polno knjižnico v Kranjski gori predavanje in odprtje razstave z naslovom »… in tako je najlepši košček sveta ostal slovenski!: Karel Šefman in branitelji jeseniškega trikotnika«.

Navzoče so pozdravili Nataša Kokošinek, direktorica Knjižnice Jesenice, Henrika Zupan, županja Kranjske Gore, mag. Matjaž Ravbar, generalni direktor Direktorata za vojne veterane in vojaško dediščino MORS in dr. Uroš Košir, predsednik Društva za raziskovanje in proučevanje vojaške in tehniške dediščine Vršič Kranjska Gora (krajše Društvo Vršič).

Društvo Vršič skrbi za ohranjanje in promocijo dediščine, publicistično, pedagoško-andragoško in knjigarniško dejavnost. V Zgornjesavski dolini je veliko ostalin, povezanih s prvo in drugo svetovno vojno in iz obdobja med obema vojnama, pa tudi ostanki tehniške dediščine, ki so pomembno vplivali na razvoj te doline.  

Pred odprtjem in predstavitvijo razstave je imel dr. Blaž Torkar predavanje z naslovom »Karel Šefman in njegova Korenška armada«. V predavanju je predstavil Karla Šefmana, zlasti pa njegove nesporne zasluge, da je jeseniški trikotnik sploh ostal slovenski.

Razstavo »… in tako je najlepši košček sveta ostal slovenski!: Karel Šefman in branitelji jeseniškega trikotnika« na šestih panojih je pripravil in po predavanju občinstvu v nagovoru predstavil Andrej Žemva, član Društva Vršič in Društva general Rudolf Maister Kranj. Med drugim je poudaril,  da je bilo 2024 leto generala Rudolfa Maistra, ki je s svojimi vojaki v letih 1918 in 1919 branil slovensko severno mejo. Za ubranitev slovenskega ozemlja pa boji niso potekali samo na severovzhodnem delu Slovenije, ampak tudi na severozahodnem, na Gorenjskem. V te boje so bili vključeni številni borci prostovoljci z Gorenjske. V Zgornjesavski dolini je izstopal nadporočnik Karel Šefman (1889-1973) iz Kranjske Gore, ki je s prostovoljci iz Rateč, Podkorena, Kranjske gore in Gozda Martuljka ustanovil enoto, ki je poznana kot Šefmanova četa, nekateri pa so jo imenovali tudi »Korenška armada«. Z njenim organiziranjem in vojaškim delovanjem je Karel Šefman preprečil, da bi Italijani zasedli in osvojili jeseniški trikotnik.

![](/images/dogodki/2025-11-07_kranjska_gora/2025-11-07_kranjska_gora_1.jpg " ")
V knjižnici v Kranjski gori se je na predavanju in na odprtju razstave o Karlu Šefmanu in braniteljih jeseniškega trikotnika zbralo številno občinstvo

![](/images/dogodki/2025-11-07_kranjska_gora/2025-11-07_kranjska_gora_2.jpg " ")
Zbrane je pred odprtjem razstave o Karlu Šefmanu nagovoril njen avtor Andrej Žemva in jim potem tudi predstavil vsebino posamezne panojev