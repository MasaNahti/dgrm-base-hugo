---
title: "Proslava ob državnem prazniku dnevu Rudolfa Maistra" 
date: 2024-11-26T12:00:00
featured_image: "/images/dogodki/2024-11-26_proslava/2024-11-26_proslava_naslovna.jpg"
draft: false
description: "Društvo general Rudolf Maister Kranj (DGRM Kranj) - Proslava ob državnem prazniku dnevu Rudolfa Maistra"
summary: "Društvo general Rudolf Maister Kranj, Mestna občina Kranj in Gimnazija Kranj smo 22. 11. 2024 za državni praznik dan Rudolfa Maistra tudi letos pripravili proslavo na Maistrovem trgu v Kranju ..."
---

Društvo general Rudolf Maister Kranj, Mestna občina Kranj in Gimnazija Kranj smo 22. 11. 2024 za državni praznik dan Rudolfa Maistra tudi letos pripravili proslavo na Maistrovem trgu v Kranju in se v nič kaj prijaznem vremenu poklonili spominu na generala Rudolfa Maistra in prostovoljce borce za severno mejo.

Proslave so se udeležili člani Društva general Rudolf Maister Kranj, predstavniki Mestne občine Kranj, vodstvo in dijaki Gimnazije Kranj ter nekateri ostali. Program proslave je povezoval dijak Črt Gale Suhodolčan. 

Na začetku proslave sta pod doprsni kip Rudolfa Maistra na hiši, kjer je živel s starši in z bratoma, položila lovorov venec podžupan Mestne občine Kranj Janez Černe in predsednik Društva general Rudolf Maister Kranj Roman Nahtigal. 

Slavnostni govornik je bil podžupan Mestne občine Kranj Janez Černe. V govoru je na kratko predstavil dogodke do imenovanja Maistra za generala in razorožitve nemške zelene garde, njegova mlada leta in šolanje ter njegovo vojaško pot do upokojitve ter njegove aktivnosti v pokoju. Poudaril je, da Maister ni bil le vojaški poveljnik, ampak predvsem zelo velik domoljub, pesnik, slikar, ljubitelj knjig in organizator kulturnega življenja. Opomnil je, da bi se na avstrijskem Koroškem zgodba na ozemljih, ki so jih poseljevali Slovenci, najbrž končala drugače, kot se je, če bi bila vlada Države SHS odločnejša. Nacionalni obstoj slovenskega naroda je bil po koncu prve svetovne vojne zelo ogrožen. Po razpadu Avstro-Ogrske monarhije je bilo najpomembnejše vprašanje, kje bo potekala meja njegove novo ustanovljene države. 

Po končanem slavnostnem govoru so dijaki Gimnazije Kranj s profesorico slovenskega jezika Matejo Mrak pripravili in izvedli kulturni program. Najprej je Pika Gradišar recitirala zanosno, borbeno in vitalistično obarvano Maistrovo pesem »Naprej«.
Za njim sta  nastopila Jure Osterman na evfoniju in Jaša Luštrek na kitari, ki sta zaigrala  skladbo Lojzeta Slaka »V dolini tihi«.

Povezovalec je vse udeležence proslave spomnil, da Rudolf Maister ni bil le izvrsten vojak in strateg, temveč tudi slikarski samouk in nadarjen pesnik. Svoje talente je že zgodaj začel kazati in uveljavljati. Tudi v 4. letniku nižje gimnazije v Kranju je ustanovil in urejal rokopisni dijaški list »Internos« ali Med nami in to nadaljeval do študija. Svoja pesniška čustva je skrival pod psevdonimom Vojanov. Napisal je dve pesniški zbirki - Poezije in Kitica mojih. Njegovo ustvarjanje je usmerjeno v realizem in rado prehaja v dekadenco. Bil je sodobnik Župančiča, Murna in Ketteja in izredni član Zadruge, v kateri se je srečevala ljubljanska četverica moderne. 

Potem sta njegovo lirsko-epsko pesem z naslovom »Mati« recitirala Julija Rakar in Žiga Robič. V tej pesmi ob bok slavju ob vojaški zmagi postavi globoka bivanjska premišljevanja, ki jih izpoveduje lik matere. Na koncu kulturnega programa proslave je Zoja Rožič na klarinetu zaigrala skladbo Willyja Van Dorsselaerja z naslovom *Féerie sur glace*. 

Povezovalec programa je za zaključek proslave vse prisotne opomnil, da nam je  Rudolf Maister s svojim zgledom, življenjem in ustvarjanjem pustil tako veliko zapuščino, da jo moramo tudi v bodoče skrbno negovati.

![](/images/dogodki/2024-11-26_proslava/2024-11-26_proslava_1.jpg " ")  
Kljub neprijaznemu vremenu smo se tudi letos v Kranju lepo poklonili spominu na generala Rudolfa Maistra in prostovoljce borce za severno mejo.

![](/images/dogodki/2024-11-26_proslava/2024-11-26_proslava_2.jpg " ")  
Program proslave je povezoval dijak Gimnazije Kranj Črt Gale Suhadolčan.

![](/images/dogodki/2024-11-26_proslava/2024-11-26_proslava_3.jpg " ")  
Podžupan Mestne občine Kranj Janez Černe in predsednik DGRM Kranj Roman Nahtigal sta pod doprsni kip Rudolfa Maistra položila lovorov venec.          

![](/images/dogodki/2024-11-26_proslava/2024-11-26_proslava_4.jpg " ")  
Slavnostni govornik je bil podžupan Mestne občine Kranj Jani Černe.

![](/images/dogodki/2024-11-26_proslava/2024-11-26_proslava_5.jpg " ")  
Veselilo nas je, da sta se proslave kljub slabemu vremenu udeležila Štefan Kadoič, nekdanji direktor VŠOD, kranjski podžupan ter do upokojitve predavatelj na FOV Kranj, in Franci Rozman, dolgoletni ravnatelj Gimnazije Kranj. Oba sta tudi člana DGRM Kranj. 

![](/images/dogodki/2024-11-26_proslava/2024-11-26_proslava_6.jpg " ")  
Zanosno, borbeno in vitalistično obarvano Maistrovo pesem »Naprej« je recitirala Pika Gradišar.            
                                        
![](/images/dogodki/2024-11-26_proslava/2024-11-26_proslava_7.jpg " ")  
Jure Osterman na evfoniju in Jaša Luštrik na kitari sta zaigrala skladbo Lojzeta Slaka »V dolini tihi«.

![](/images/dogodki/2024-11-26_proslava/2024-11-26_proslava_8.jpg " ")  
Proslave so se poleg nastopajočih gimnazijcev udeležili tudi nekateri dijaki Gimnazije Kranj ter ravnatelj in pomočnik ravnatelja.

![](/images/dogodki/2024-11-26_proslava/2024-11-26_proslava_9.jpg " ")  
Maistrovo pesem z naslovom »Mati« sta recitirala Julija Rakar in Žiga Robič.

![](/images/dogodki/2024-11-26_proslava/2024-11-26_proslava_10.jpg " ")  
Zoja Rožič je na klarinetu za konec kulturnega programa zaigrala skladbo Willyja Van Dorsselaerja z naslovom Féerie sur glace.       