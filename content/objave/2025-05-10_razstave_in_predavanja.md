---
title: "Razstave in predavanja DGRM Kranj o Rudolfu Maistru in o bojih za severno mejo v  Naklem, v Mojstrani in v Kranju" 
date: 2025-05-10T12:00:00
featured_image: "/images/dogodki/2025-05-10_razstave_in_predavanja/2025-05-10_razstave_in_predavanja_3.jpg"
draft: false
description: "Društvo general Rudolf Maister Kranj (DGRM Kranj) - Razstave in predavanja DGRM Kranj o Rudolfu Maistru in o bojih za severno mejo v  Naklem, v Mojstrani in v Kranju"
summary: "Društvo general Rudolf Maister Kranj je tudi letos spomladi postavilo več razstav ZDGM o Rudolfu Maistru in o bojih za severno mejo v osnovnih šolah v občinah Naklo, Kranjska Gora in Kranj, ponekod pa organiziralo tudi predavanja o teh bojih. ..."
---

Društvo general Rudolf Maister Kranj je tudi letos spomladi postavilo več razstav ZDGM o Rudolfu Maistru in o bojih za severno mejo v osnovnih šolah v občinah Naklo, Kranjska Gora in Kranj, ponekod pa organiziralo tudi predavanja o teh bojih.                                                                     

Na pobudo **Turističnega društva Naklo je 18. februarja v Občini Naklo** najprej organiziralo predavanje člana DGRM Kranj, upokojenega brigadirja SV Janeza Kavarja o bojih za severno mejo s poudarkom na boje v območju Karavank. Predavanja se je udeležilo več kot 60 članov društva in drugih povabljenih iz Naklega in okolice, ki so z zanimanjem prisluhnili predavatelju. S prostovoljnimi prispevki so kupili tudi kar 14 knjig »Stražarji Karavank«, ki jih je za poslušalce predavanja predhodno naročil predsednik društva. 

V **Osnovni šoli Jakoba Aljaža v Kranju smo od 20. do 31. marca** na pobudo ravnateljice postavili razstavo o Rudolfu Maistru in o bojih za severno mejo. 

O razstavi je **ravnateljica, mag. Lucija Rakovec,** napisala:

*»Leto 2024 je bilo v znamenju pomembne obletnice – 150 let od rojstva in 90 let od smrti generala Rudolfa Maistra. V počastitev teh dveh obletnic so se učenci naše šole 22. novembra 2024 skupaj z učiteljico zgodovine udeležili svečane proslave pred doprsnim kipom Rudolfa Maistra v Kranju. Proslavo so pripravili Društvo generala Rudolfa Maistra Kranj, Mestna občina Kranj in Gimnazija Kranj. Obeleževanje spomina na velikega Slovenca smo nadaljevali s sodelovanjem z Društvom generala Rudolfa Maistra Kranj tudi v šolskem prostoru. V avli naše šole smo postavili razstavo o življenju in delu generala Rudolfa Maistra. Razstava je poleg njegovih zaslug v boju za severno mejo, s posebnim poudarkom na koroškem plebiscitu in osvoboditvi Maribora, prikazala tudi njegovo zasebno življenje, delo in čas, v katerem je živel. Učenci razredne in predmetne stopnje so si lahko podrobneje ogledali panoje s slikovnim in tekstovnim gradivom, ki so nazorno prikazovali življenje vsestransko nadarjenega in domoljubnega generala. Razstava je med učenci vzbudila veliko zanimanja. Veliko jih je panoje obiskovalo tudi samoiniciativno pred poukom in po njem. Mnogi so povedali, da pred razstavo niso poznali tolikšnih podrobnosti o Rudolfu Maistru in da so jim prav dokumentarne fotografije ter jasna besedila omogočila boljše razumevanje pomena dogodkov in veličine tega pomembnega Slovenca.«*

Od **1. do 10. aprila smo razstavo o Rudolfu Maistru in o bojih za severno mejo postavili v avli OŠ 16. december Mojstrana**. Devetošolcem je o bojih za severno mejo  s poudarkom na boje v območju Karavank eno šolsko uro predaval upokojeni brigadir SV Janez Kavar.

O razstavi in predavanju je **učiteljica zgodovine Jerca Bogataj** napisala:

*»V začetku aprila 2025 smo na Osnovni šoli 16. decembra Mojstrana gostili razstavo o Rudolfu Maistru in bojih za severno mejo. Razstava je bila postavljena v šolski avli. Ogledali so si jo učenci 9. razreda, ostali učenci, zaposleni ter starši v času govorilnih ur. Učenci 9. razreda so poleg poslušanja predavanja upokojenega brigadirja SV Janeza Kavarja o bojih za severno mejo aktivno sodelovali tudi z reševanjem delovnih listov, kjer so iskali informacije in odgovore med razstavljenimi vsebinami. Na ta način so poglobili svoje znanje o življenju in delu generala Rudolfa Maistra ter o njegovi ključni vlogi pri utrjevanju slovenskega ozemlja na severu države.  Dogodek je bil poučen in je učencem omogočil boljši vpogled v zgodovinske dogodke, ki so pomembno zaznamovali oblikovanje današnje Slovenije. Iskrena hvala Društvu general Rudolf Maister za sodelovanje.«*

Med **11. in 25. aprilom smo razstavo o Rudolfu Maistru in o bojih za severno mejo postavili na Osnovni šoli Staneta Žagarja v Kranju**, osmošolcem pa je o bojih za severno mejo s poudarkom na boje v območju Karavank eno šolsko uro predaval  upokojeni brigadir SV Janez Kavar.

**Učiteljica zgodovine Polona Sodnik** je o razstavi in predavanju napisala:

*»Na naši šoli je med 11. in 25. aprilom potekala razstava o Rudolfu Maistru in o bojih za severno mejo, namenjena vsem generacijam učencev. Ti so si jo z zanimanjem ogledali ter ob tem reševali učne liste. Mlajšim učencem so bili učni listi prilagojeni, kar jim je omogočilo lažje spoznavanje pomembne zgodovinske vsebine. Na predmetni stopnji smo se o življenju in pomenu Rudolfa Maistra za slovensko zgodovino pogovarjali pri urah zgodovine. Osmošolci so imeli tudi posebno priložnost prisluhniti predavanju upokojenega brigadirja SV Janeza Kavarja o bojih za severno mejo v Karavankah  in o oblikovanju te meje po prvi svetovni vojni. Učenci so ob ogledu razstave in spremljajočih dejavnostih spoznali številne zanimivosti o Maistru ter njegovem ključnem prispevku k ohranitvi slovenskega ozemlja. Pridobljeno znanje jim bo v veliko pomoč pri nadaljnjem pouku zgodovine, zlasti pri obravnavi obdobja po prvi svetovni vojni. Takšne razstave so izjemno dragocene, saj omogočajo poglobljeno spoznavanje tem, za katere pri rednem pouku pogosto zmanjka časa. Veseli smo, da smo učencem lahko ponudili dodatno izobraževalno izkušnjo. Iskrena zahvala DGRM Kranj, ki nam je razstavo omogočilo.«*

![](/images/dogodki/2025-05-10_razstave_in_predavanja/2025-05-10_razstave_in_predavanja_1.jpg " ")
V Osnovni šoli Jakoba Aljaža v Kranju je razstavo obiskovalo pred poukom in po njem tudi veliko učencev razredne stopnje

![](/images/dogodki/2025-05-10_razstave_in_predavanja/2025-05-10_razstave_in_predavanja_2.jpg " ")
V Osnovni šoli 16. decembra Mojstrana so učenci 9. razreda poleg poslušanja predavanja upokojenega brigadirja SV Janeza Kavarja o bojih za severno mejo v Karavankah reševali tudi delovne liste ter iskali informacije in odgovore med razstavljenimi vsebinami na panojih

![](/images/dogodki/2025-05-10_razstave_in_predavanja/2025-05-10_razstave_in_predavanja_3.jpg " ")
V Osnovni šoli Staneta Žagarja v Kranju so učenci 8. razredov poleg reševanja učnih listov in pogovora o življenju in pomenu Rudolfa Maistra pri urah zgodovine imeli priložnost prisluhniti tudi predavanju upokojenega brigadirja SV Janeza Kavarja o oblikovanju severne meje po prvi svetovni vojni